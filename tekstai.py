s = """Na na! Tam irgi reikia mokslo. (Demonstruoja techniką) Devyniasdešimties laipsnių kampas. Rankos su aparatu – pirmyn. Žiūrėk atidžiai: čia itin svarbu judesių koordinacija. Posūkis liemeniu. Metimas per dešinį petį. Metimas per kairį. Metimas per dubenį... Devyniasdešimt devyni procentai talento, vienas procentas – darbo. Tada mažiausiai pavargsti. (Numoja kastuvu) Tu nesuprasi. Gaila, kad sūnus ne mano pėdom nuėjo... Talentą turi – oho! – būtų daugiau už mane nukasęs! Bet jį laikrodžiai patraukė. O kas iš tų laikrodžių? Aš neturiu, ir man nereikia. Vis tiek, jeigu Rūmuose pasakys, kad vietoj šeštadienio turi būti penktadienis, – taip ir bus. Tai kam laikrodis?..
SNIEGO ŽMONA. Nuo tų laikrodžių taigi jam ir užėjo... Anąsyk prisipažino vaikas: esą ranka nebekylanti taisyti stovintį laikrodį. Labai man, sako, gražu, kai laikrodis neina, bet rodo. O vos tik pradeda eiti, aš, sako, ir nebespėju iš paskos. Matau, kaip gyvenimas eina pro šalį, o nepaveju – ir tiek.
Geriau jau miegoti. Sapnuodamas, sako, puikiausiai visur suspėju..."""
